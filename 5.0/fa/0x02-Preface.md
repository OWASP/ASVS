# پیش‌گفتار

به نسخه ۵.۰ استاندارد تأیید امنیت نرم‌افزار (ASVS) خوش آمدید.

## مقدمه

استاندارد ASVS که در سال ۲۰۰۸ و از طریق همکاری یک جامعه جهانی راه‌اندازی شد، ASVS مجموعه‌ای جامع از الزامات امنیتی برای طراحی، توسعه و آزمون برنامه‌ها و خدمات وب مدرن تعریف می‌کند. 

پس از انتشار نسخه ۴.۰ در سال ۲۰۱۹ و به‌روزرسانی جزئی آن (نسخه ۴.۰.۳) در سال ۲۰۲۱، نسخه ۵.۰ یک نقطه‌ی عطف مهم به شمار می‌آید—این نسخه برای هم‌راستایی با آخرین پیشرفت‌ها در حوزه‌ی امنیت نرم‌افزار، به‌روزرسانی و مدرن‌سازی شده است.

نسخه ۵.۰ نتیجه‌ی مشارکت گسترده سرپرستان پروژه، اعضای گروه کاری و جامعه بزرگ OWASP در راستای به‌روزرسانی و ارتقای این استاندارد مهم است.

## اصول کلیدی نسخه ۵.۰

این بازنگری عمده با چند اصل کلیدی طراحی و توسعه یافته است:

*    حوزه و تمرکز دقیق‌تر: این نسخه از استاندارد به‌گونه‌ای طراحی شده تا هم‌راستا با ارکان اصلی موجود در نام آن باشد: برنامه کاربردی، امنیت، تأیید و استاندارد. الزامات به‌گونه‌ای بازنویسی شده‌اند که پیشگیری از نقص‌های امنیتی را در اولویت قرار دهند، نه الزام به پیاده‌سازی‌های فنی خاص. متن الزامات به‌صورت خودتوضیحی نگاشته شده‌اند تا چرایی وجود هر مورد را روشن کنند.

* پشتیبانی از تصمیمات مستند امنیتی: نسخه ۵.۰ الزامات جدیدی برای مستندسازی تصمیمات کلیدی امنیتی معرفی کرده است. این اقدام موجب افزایش قابلیت ردیابی شده و پیاده‌سازی‌های متناسب با زمینه (context) را پشتیبانی می‌کند، به سازمان‌ها اجازه می‌دهد تا موضع امنیتی خود را با نیازها و ریسک‌های خاص خود تطبیق دهند.

* سطوح به‌روزشده :در حالی که مدل سه‌سطحی ASVS حفظ شده است، تعاریف سطح‌ها بازطراحی شده‌اند تا پذیرش آن ساده‌تر گردد. سطح ۱ به‌عنوان گام آغازین برای پذیرش ASVS طراحی شده و لایه‌ی نخست دفاعی را فراهم می‌آورد. سطح ۲ نمایانگر دیدی جامع از رویه‌های استاندارد امنیتی است. سطح ۳ به نیازهای پیشرفته و با تضمین بالا می‌پردازد.

* محتوای بازآرایی‌شده و گسترش‌یافته: نسخه ۵.۰ شامل حدود ۳۵۰ الزام در قالب ۱۷ فصل است. فصل‌ها به‌منظور وضوح بیشتر و سهولت استفاده، بازسازمان‌دهی شده‌اند. نگاشتی دوسویه بین نسخه‌های ۴.۰ و ۵.۰ نیز ارائه شده تا فرآیند مهاجرت را تسهیل نماید.

## چشم‌انداز آینده

همان‌طور که تأمین امنیت یک نرم‌افزار هرگز نقطه‌ی پایان ندارد، ASVS نیز به‌عنوان یک استاندارد همواره در حال توسعه است. گرچه نسخه ۵.۰ یک انتشار عمده به‌شمار می‌آید، اما روند توسعه ادامه خواهد داشت. این نسخه، همزمان با فراهم‌سازی دسترسی جامعه وسیع‌تری به بهبودها و افزوده‌های صورت‌گرفته، بستری برای ارتقاهای آینده نیز فراهم می‌کند. از جمله این موارد، می‌توان به تلاش‌های جامعه‌محور برای ایجاد راهنمای پیاده‌سازی و تأیید بر پایه‌ی مجموعه الزامات اصلی اشاره کرد.

ASVS 5.0 به‌منظور فراهم‌سازی یک پایه‌ی قابل‌اعتماد برای توسعه‌ی نرم‌افزار امن طراحی شده است. ما از جامعه دعوت می‌کنیم تا این استاندارد را بپذیرند، در آن مشارکت کنند و بر پایه‌ی آن، اقدامات بیشتری انجام دهند؛ تا به‌صورت جمعی، وضعیت امنیت برنامه‌های نرم‌افزاری را ارتقا دهیم.
