<div dir="rtl" style="text-align: justify; line-height: 2;">

# ASVS چیست؟

استاندارد تأیید امنیت نرم‌افزار (ASVS) مجموعه‌ای از الزامات امنیتی برای برنامه‌ها و خدمات وب تعریف می‌کند و منبعی ارزشمند برای تمامی افرادی است که قصد دارند برنامه‌هایی ایمن طراحی، توسعه یا نگهداری کنند یا امنیت آن‌ها را ارزیابی نمایند.

این فصل به جنبه‌های اساسی استفاده از ASVS ، از جمله دامنه کاربرد، ساختار سطوح اولویت‌بندی‌شده، و موارد اصلی استفاده از این استاندارد می‌پردازد.

## دامنه  ASVS

دامنه استاندارد ASVS از نام آن الهام گرفته شده است: برنامه کاربردی(Application)، امنیت(Security)، تأیید(Verification) و استاندارد(Standard). این دامنه مشخص می‌کند که چه الزامی گنجانده یا مستثنی شده است و هدف اصلی آن، شناسایی اصول امنیتی‌ای است که باید محقق شوند. دامنه همچنین الزامات مستندسازی را نیز در بر می‌گیرد که پایه‌ای برای الزامات پیاده‌سازی محسوب می‌شود.

برای مهاجمان، چیزی به نام «دامنه» معنا ندارد؛ بنابراین الزامات ASVS باید در کنار راهنماهایی برای سایر جنبه‌های چرخه عمر نرم‌افزار، مانند فرآیندهای CI/CD، میزبانی و عملیات اجرایی مورد ارزیابی قرار گیرد.

### Application

ASVS، "برنامه" را به‌عنوان محصول نرم‌افزاری در حال توسعه تعریف می‌کند که کنترل‌های امنیتی باید درون آن گنجانده شود. ASVS فعالیت‌های چرخه عمر توسعه یا نحوه ساخت برنامه از طریق فرآیند CI/CD را تجویز نمی‌کند، بلکه بر نتایج امنیتی مورد انتظار درون خود محصول تمرکز دارد.

اجزایی مانند WAF،load balancer  یا پراکسی‌ها که ترافیک HTTP را پردازش، اصلاح یا اعتبارسنجی می‌کنند، ممکن است به‌منظور خاصی بخشی از برنامه تلقی شوند، زیرا برخی کنترل‌های امنیتی مستقیماً به آن‌ها وابسته هستند یا از طریق آن‌ها پیاده‌سازی می‌شوند. این اجزا باید در الزاماتی که مرتبط با Response Cache، Rate Limite، یا کنترل ارتباطات ورودی و خروجی بر اساس مبدا و مقصد در نظر گرفته شوند.

در مقابل، ASVS  به‌طور کلی الزاماتی را که مستقیماً مرتبط با برنامه نیستند یا پیکربندی آن‌ها خارج از حوزه مسئولیت برنامه است، مستثنی می‌کند. به‌عنوان مثال، مسائل مرتبط با DNS معمولاً توسط تیم یا واحدی مجزا مدیریت می‌شود.

به‌طور مشابه، اگرچه برنامه مسئول نحوه دریافت ورودی و تولید خروجی است، ولی اگر یک فرآیند خارجی با برنامه یا داده‌های آن تعامل داشته باشد، خارج از دامنه ASVS محسوب می‌شود. به‌عنوان نمونه، پشتیبان‌گیری از برنامه یا داده‌های آن، عموماً بر عهده یک فرآیند خارجی است و در کنترل برنامه یا توسعه‌دهندگان آن قرار ندارد.

### امنیت

هر الزام باید تأثیری قابل اندازه‌گیری بر امنیت داشته باشد. عدم وجود یک الزام باید منجر به ناامن‌تر شدن برنامه شود و پیاده‌سازی آن الزام باید احتمال وقوع یا تأثیر یک ریسک امنیتی را کاهش دهد.

سایر ملاحظات مانند جنبه‌های عملکردی، سبک کدنویسی یا الزامات سیاستی خارج از دامنه ASVS هستند.

### تأیید

هر الزام باید قابل تأیید باشد و نتیجه تأیید باید منجر به تصمیم "موفق" یا "ناموفق" گردد.

### استاندارد

ASVS  مجموعه‌ای از الزامات امنیتی است که برای انطباق با استاندارد باید پیاده‌سازی شوند. به همین دلیل، الزامات به تعریف هدف امنیتی‌ای محدود می‌شوند که باید محقق گردد. اطلاعات جانبی می‌تواند بر پایه ASVS ساخته شود یا از طریق نگاشت به آن متصل گردد.

به‌طور خاص، OWASP دارای پروژه‌های متعددی است و ASVS به‌صورت آگاهانه از تکرار محتوای سایر پروژه‌ها اجتناب کرده است. به‌عنوان مثال، اگر توسعه‌دهنده‌ای بپرسد "چگونه باید فلان الزام را در فناوری خاص خود پیاده‌سازی کنم"، این سؤال در حوزه پروژه Cheat Sheet Series قرار می‌گیرد. اگر ارزیاب بپرسد "چگونه باید این الزام را در این محیط آزمون کنم"، پاسخ آن در پروژه Web Security Testing Guide یافت می‌شود

در حالی که ASVS فقط برای استفاده متخصصان امنیت طراحی نشده، انتظار می‌رود که خواننده دانش فنی کافی برای درک محتوا یا توانایی جستجو درباره مفاهیم خاص را داشته باشد.

### الزام (Requirement)

واژه "الزام" در ASVS دقیقاً برای توصیف آن‌چه باید برای تأمین امنیت انجام شود به‌کار می‌رود. ASVS فقط شامل الزامات (must) است و توصیه‌ها (should)  را به‌عنوان شرط اصلی شامل نمی‌شود. 

به‌عبارت دیگر، توصیه‌هایی که ممکن است فقط یکی از راه‌حل‌های ممکن یا ملاحظات سبک کدنویسی باشند، در تعریف "الزام" نمی‌گنجند. 

الزامات ASVS برای پاسخ‌گویی به اصول امنیتی خاص طراحی شده‌اند، بدون آن‌که به روش پیاده‌سازی یا فناوری خاصی وابسته باشند، و در عین حال به‌گونه‌ای نوشته شده‌اند که خودبه‌خود دلیل وجودشان را توضیح دهند. این بدین معناست که الزامات مبتنی بر یک روش تأیید یا پیاده‌سازی خاص نیستند.

### تصمیمات امنیتی مستندشده

در امنیت نرم‌افزار، طراحی و مشخص کردن سازوکارهای امنیتی به موقع منجر به پیاده‌سازی‌ای منسجم‌تر و قابل‌اعتمادتر در محصول نهایی یا ویژگی موردنظر می‌شود.

علاوه بر این، برخی الزامات به‌گونه‌ای هستند که پیاده‌سازی آن‌ها بسیار خاص و وابسته به نیازهای هر برنامه است. برای مثال، کنترل مجوزها، اعتبارسنجی ورودی‌ها و کنترل‌های محافظتی بر روی سطوح مختلف داده‌های حساس.

برای حل این موضوع، به‌جای بیان‌هایی کلی مثل "تمام داده‌ها باید رمزگذاری شوند" یا تلاش برای پوشش همه موارد ممکن در قالب یک الزام، الزامات مستندسازی در نظر گرفته شده‌اند که توسعه‌دهنده را ملزم می‌سازند نحوه پیاده‌سازی و پیکربندی این نوع کنترل‌ها را به‌صورت مستند ارائه دهد. این مستندات سپس می‌توانند از نظر تناسب مورد بازبینی قرار گرفته و پیاده‌سازی واقعی با مستندات مقایسه شود تا میزان انطباق بررسی گردد.

این الزامات برای ثبت تصمیماتی طراحی شده‌اند که سازمان توسعه‌دهنده درباره نحوه پیاده‌سازی الزامات امنیتی اتخاذ کرده است.

الزامات مستندسازی همواره در بخش اول هر فصل قرار دارند (هرچند همه فصل‌ها چنین الزامی ندارند) و همواره با یک الزام پیاده‌سازی مرتبط هستند، جایی که تصمیمات مستندسازی‌شده باید عملاً پیاده‌سازی شوند. نکته اینجاست که بررسی مستندات و بررسی پیاده‌سازی واقعی، دو فعالیت مستقل هستند.

دو عامل اصلی برای گنجاندن این الزامات وجود دارد. اولین الزام این است که بسیاری از الزامات امنیتی شامل تعریف قوانین خاصی هستند. مانند انواع فایل‌هایی که مجاز به آپلود هستند، کنترل‌های کسب و کاری مورد نیاز، یا کاراکترهای مجاز برای یک فیلد خاص. این قوانین در هر برنامه متفاوت است، بنابراین ASVS نمی‌تواند به‌صورت امری آن‌ها را تعیین کند، و حتی Cheat sheet یا پاسخ مفصل هم در این موارد کمک نخواهد کرد. بدون مستند بودن این تصمیمات، تأیید پیاده‌سازی آن‌ها ممکن نخواهد بود.

دومین عامل این است که توسعه دهندگان نرم‌افزار در انتخاب برخی الزامات آزادی عمل داشته باشند. برای مثال، در نسخه‌های پیشین ASVS، قواعد مربوط به پایان جلسه (session timeout) بسیار امری بودند. ولی بسیاری از برنامه‌ها، به‌ویژه برنامه‌های مشتری‌محور، قواعدی آسان‌گیرانه‌تر را ترجیح می‌دهند و از کنترل‌های جایگزین استفاده می‌کنند. به همین دلیل، الزامات مربوط به مستندسازی به‌صورت صریح اجازه‌ی چنین انعطافی را فراهم می‌کنند.

بدیهی است که انتظار نمی‌رود توسعه‌دهندگان به‌صورت فردی این تصمیمات را بگیرند و مستند کنند، بلکه این وظیفه‌ی سازمان است که تصمیم‌گیری کرده، آن‌ها را مستند کرده و به توسعه‌دهندگان منتقل کند تا در کدنویسی لحاظ شوند.

در توسعه نرم‌افزار، همان‌طور که برای طراحی ویژگی‌ها و ظاهر برنامه چارچوب‌ها، راهنماها و مؤلفه‌های مشخصی وجود دارد و انتظار می‌رود که توسعه‌دهندگان از آنها پیروی کنند، در مورد امنیت هم باید همین رویکرد وجود داشته باشد. یعنی امنیت نباید چیزی باشد که هر توسعه‌دهنده بنا به سلیقه خود تصمیم بگیرد، بلکه باید از استانداردها، ابزارها و طراحی‌های مشخصی تبعیت نماید.

همچنین، نحوه مستندسازی نیز انعطاف‌پذیر است. تصمیمات امنیتی می‌توانند در قالب یک سند رسمی نوشته شده باشند که توسعه‌دهندگان به آن مراجعه می‌کنند، یا این تصمیمات می‌توانند به‌صورت کد در یک کتابخانه مشترک پیاده‌سازی شده باشند که استفاده از آن برای همه توسعه‌دهندگان الزامی است. در هر دو حالت، هدف نهایی محقق می‌شود.

## سطوح تأیید امنیت برنامه‌های کاربردی

ASVS  سه سطح تأیید امنیت تعریف می‌کند که با افزایش سطح، عمق و پیچیدگی الزامات امنیتی نیز افزایش می‌یابد. هدف کلی این است که سازمان‌ها از سطح اول شروع کرده و مهم‌ترین دغدغه‌های امنیتی را برطرف کنند، و سپس متناسب با نیازهای سازمان و برنامه، به سطوح بالاتر حرکت کنند. در اسناد و متن الزامات، این سطوح با نمادهای L1، L2 و L3 نمایش داده می‌شوند.

هر سطح از ASVS بیانگر الزامات امنیتی‌ای است که باید در آن سطح محقق شود؛ الزامات سطوح بالاتر به‌عنوان توصیه در نظر گرفته می‌شوند.

به‌منظور جلوگیری از تکرار الزامات یا گنجاندن الزامات نامربوط در سطوح بالاتر، برخی الزامات فقط در یک سطح مشخص اعمال می‌شوند اما در سطوح بالاتر شرایط سخت‌گیرانه‌تری دارند.

### ارزیابی سطوح

سطوح ASVS بر پایه‌ی اولویت‌بندی الزامات و بر اساس تجربه‌ی پیاده‌سازی و آزمون آن‌ها تعیین شده‌اند. تمرکز اصلی بر مقایسه‌ی کاهش ریسک در برابر هزینه‌ی پیاده‌سازی الزام است. عامل کلیدی دیگر، سهولت در ورود و پذیرش استاندارد است.

کاهش ریسک به میزان کاهش ریسک امنیتی در برنامه توجه دارد و عوامل سنتی مانند محرمانگی(Confidentiality)، یکپارچگی (Integrity)، دسترس‌پذیری (Availability)و همچنین لایه دفاع اولیه یا دفاع در عمق بودن الزام را در نظر می‌گیرد.

بحث‌های دقیق درباره معیارها و تصمیم‌گیری سطح‌بندی منجر به توزیعی شده که در بیشتر موارد قابل اعتماد است، هرچند ممکن است برای همه موارد ۱۰۰٪ مناسب نباشد. در نتیجه، ممکن است سازمان‌ها تصمیم بگیرند برخی الزامات سطوح بالاتر را زودتر و بر اساس تحلیل ریسک خود در اولویت قرار دهند.

انواع الزامات در هر سطح را می‌توان به‌صورت زیر توصیف کرد.

### سطح ۱

این سطح حداقل الزامات برای ایمن‌سازی برنامه را شامل می‌شود و نقطه شروعی حیاتی محسوب می‌شود. حدود ۲۰٪ از کل الزامات ASVS در این سطح قرار دارد. هدف این سطح، داشتن کمترین تعداد الزامات برای سهولت در ورود و پذیرش استاندارد است.

این الزامات عموماً حیاتی یا پایه‌ای هستند و اولین خط دفاعی در برابر حملات رایج محسوب می‌شوند، حملاتی که برای بهره‌برداری از آن‌ها به آسیب‌پذیری یا پیش‌شرط دیگری نیاز نیست.

همچنین برخی الزامات مثل موارد مربوط به گذرواژه‌ها در سطح ۱ اهمیت بیشتری دارند، زیرا در سطوح بالاتر استفاده از احراز هویت چندمرحله‌ای مطرح می‌شود.

سطح ۱ الزاماً از طریق آزمون نفوذ خارجی و بدون دسترسی به کد یا مستندات (مانند آزمون جعبه‌سیاه) قابل ارزیابی نیست، ولی تعداد کم‌تر الزامات آن فرآیند تأیید را ساده‌تر می‌کند.

### سطح ۲

بیشتر برنامه‌ها باید به‌دنبال دستیابی به این سطح از امنیت باشند. حدود ۵۰٪ از الزامات ASVS در سطح ۲ هستند، و بنابراین یک برنامه باید حدود ۷۰٪ از الزامات ASVS (یعنی تمام الزامات L1 و (L2 را برای انطباق با این سطح پیاده‌سازی کند.

این الزامات معمولاً به حملات کمتر رایج یا دفاع‌های پیچیده‌تر در برابر حملات رایج مرتبط هستند. ممکن است این الزامات همچنان دفاع اولیه باشند، یا برای بهره‌برداری نیاز به پیش‌شرط‌هایی داشته باشند.

### سطح ۳

این سطح باید هدف برنامه‌هایی باشد که می‌خواهند بالاترین سطح امنیت را اثبات کنند و شامل حدود ۳۰٪ نهایی الزامات است.

الزامات این سطح عمدتاً شامل مکانیزم‌های دفاع در عمق یا کنترل‌های پیچیده و دشوار برای پیاده‌سازی هستند.

### کدام سطح را انتخاب کنیم

سطوح اولویت‌بندی‌شده ASVS برای نشان دادن بلوغ امنیتی برنامه و سازمان طراحی شده‌اند. به‌جای آن‌که ASVS الزام کند که یک برنامه باید در چه سطحی باشد، این مسئولیت بر عهده‌ی سازمان است که با تحلیل ریسک، و با توجه به حساسیت برنامه و انتظارات کاربران، سطح مناسب را انتخاب کند.

برای نمونه، یک استارتاپ نوپا که فقط مقدار محدودی از داده‌های حساس را جمع‌آوری می‌کند، ممکن است تصمیم بگیرد سطح ۱ را برای اهداف اولیه امنیتی انتخاب کند؛ اما یک بانک برای برنامه بانکی آنلاین خود، به‌سختی می‌تواند چیزی کمتر از سطح ۳ را به مشتریانش توجیه کند.

## چگونه از ASVS استفاده کنیم

### ساختار ASVS

ASVS شامل حدود ۳۵۰ الزام امنیتی است که در قالب ۱۷ فصل دسته‌بندی شده‌اند. هر فصل نیز به بخش‌های کوچک‌تر تقسیم شده است.

هدف از این تقسیم‌بندی فصل‌ها و بخش‌ها، ساده‌سازی انتخاب یا فیلتر کردن موارد مرتبط با برنامه‌ی خاص است. برای مثال، در یک API ماشین‌به‌ماشین، الزامات فصل V3 که مربوط به Frontend است، کاربردی نخواهد داشت. اگر از OAuth یا WebRTC استفاده نشده، آن فصل‌ها نیز می‌توانند نادیده گرفته شوند.

### Release strategy

انتشارهای ASVS از الگوی "Major.Minor.Patch" پیروی می‌کنند که این سه عدد، نوع تغییرات را نشان می‌دهند، در یک Major، عدد اول تغییر می‌کند، در Minor، عدد دوم تغییر می‌کند، و در Patch، عدد سوم تغییر می‌کند.

* (Major release): بازسازمان‌دهی کامل؛ ممکن است تقریباً همه چیز از جمله شماره‌های الزامات تغییر کند. ارزیابی مجدد برای انطباق لازم است. مثال: 4.0.3 → 5.0.0
* (Minor release): ممکن است الزامات جدیدی اضافه یا حذف شوند، اما شماره‌گذاری کلی حفظ می‌شود. ارزیابی مجدد لازم است، ولی ساده‌تر خواهد بود. مثال: 5.0.0 → 5.1.0
* (Patch release): ممکن است الزامات تکراری یا منسوخ حذف شوند یا سخت‌گیری آن‌ها کاهش یابد، ولی برنامه‌ای که با نسخه قبلی انطباق داشته، با نسخه وصله‌شده نیز انطباق خواهد داشت.مثال: 5.0.0 → 5.0.1

نکته: آن‌چه در بالا آمد، صرفاً مربوط به الزامات ASVS  است. تغییرات متنی در بخش‌های جانبی یا ضمائم، به‌عنوان تغییرات بنیادی در نظر گرفته نمی‌شوند.

### انعطاف‌پذیری در استفاده از ASVS

برخی از موارد پیش‌گفته، مانند الزامات مستندسازی و سازوکار سطوح، این امکان را فراهم می‌کنند که از ASVS به‌صورت انعطاف‌پذیرتر و متناسب با نیازهای هر سازمان استفاده شود.

علاوه بر این، قویاً توصیه می‌شود که سازمان‌ها یک نسخه‌ شخصی‌سازی‌شده از ASVS ایجاد کنند که الزامات را با توجه به ویژگی‌ها و سطح ریسک برنامه‌های خود تنظیم نماید. با این حال، حفظ قابلیت رهگیری (traceability) الزامی است؛ به‌گونه‌ای که مثلاً گذراندن الزام 4.1.1 در تمام نسخه‌ها معنای یکسانی داشته باشد.

در حالت ایده‌آل، هر سازمان باید نسخه اختصاصی ASVS خود را تهیه کند و بخش‌های نامربوط مانند GraphQL، WebSockets یا SOAP (در صورت عدم استفاده) را حذف نماید. چنین نسخه‌ای همچنین محل مناسبی برای افزودن راهنمایی‌های خاص سازمان، مانند کتابخانه‌ها یا منابع توصیه‌شده برای پیاده‌سازی الزامات، خواهد بود.

### نحوه ارجاع به الزامات ASVS

هر الزام دارای شناسه‌ای با قالب <chapter>.<section>.<requirement> است که هر بخش یک عدد می‌باشد. برای مثال :1.11.3.

* مقدار <chapter> نشان‌دهنده فصل الزام است؛ برای نمونه، تمام الزامات 1.#.# متعلق به فصل "رمزگذاری و پاک‌سازی" هستند.
* مقدار <section> نشان‌دهنده بخش درون آن فصل است؛ مثلاً تمام الزامات 1.2.# در بخش "پیشگیری از تزریق" فصل رمزگذاری و پاک‌سازی قرار دارند.
* مقدار <requirement> بیانگر شماره الزام خاص درون فصل و بخش است؛ مثلاً 1.2.5 که در نسخه 5.0.0 چنین تعریف شده است:

> تأیید شود که برنامه از OS Command injection محافظت کند و فراخوانی‌های سیستم‌عامل از پرس‌وجوی پارامتری با Encoding مناسب استفاده نماید.

از آنجا که شناسه‌ها ممکن است بین نسخه‌های مختلف تغییر کنند، توصیه می‌شود که در اسناد، گزارش‌ها یا ابزارها از قالب زیر استفاده شود: v<version>-<chapter>.<section>.<requirement> که در آن version نشان دهنده برچسب نسخه ASVS می‌باشد. برای مثال: v5.0.0-1.2.5 به‌صورت دقیق به الزام پنجم از بخش « Injection Prevention » در فصل « Encoding and Sanitization» در نسخه 5.0.0 اشاره دارد. (این قالب را می‌توان به‌صورت خلاصه‌شده به شکل v<version>-<requirement_identifier> نمایش داد.)

نکته: حرف v پیش از شماره نسخه باید همواره با حروف کوچک نوشته شود.

اگر شناسه‌ها بدون عنصرv<version>  استفاده شوند، باید فرض شود که به آخرین محتوای ASVS اشاره دارند. با گسترش و تغییر استاندارد، این کار مشکل‌ساز می‌شود؛ به همین دلیل توصیه می‌شود نویسندگان و توسعه‌دهندگان همواره نسخه را نیز ذکر کنند.

فهرست الزامات ASVS در قالب‌هایی مانند CSV،JSON  و سایر فرمت‌ها نیز برای ارجاع یا استفاده برنامه‌نویسی در دسترس است.

### فورک کردن (Forking) ASVS

سازمان‌ها می‌توانند با انتخاب یکی از سه سطح یا ایجاد نسخه‌ فورک‌شده‌ی دامنه‌محور، از مزایای ASVS بهره‌مند شوند. این نسخه‌ فورک‌شده می‌تواند الزامات را بر اساس سطح ریسک برنامه تنظیم کند. این اقدام تشویق می‌شود، مشروط بر آنکه قابلیت رهگیری حفظ شود (یعنی مثلاً الزام 4.1.1 در همه نسخه‌ها معنای یکسانی داشته باشد).

در حالت ایده‌آل، هر سازمان باید نسخه‌ای متناسب با نیازهای خود از ASVS تهیه کند و بخش‌های غیرمرتبط (مانند GraphQL، Websockets، SOAP در صورتی که مورد استفاده قرار نمی‌گیرند) را حذف نماید. ایجاد نسخه‌ی اختصاصی (forking) باید با سطح ۱ ASVS به‌عنوان پایه آغاز شود و سپس بر اساس سطح ریسک برنامه، به سطوح ۲ یا ۳ ارتقاء یابد.

## موارد استفاده از ASVS

ASVS  می‌تواند برای ارزیابی امنیت یک برنامه کاربردی مورد استفاده قرار گیرد. که این موضوع در فصل بعد با جزئیات بیشتری بررسی خواهد شد. با این حال، موارد استفاده‌ی دیگری نیز برای ASVS (یا نسخه‌های فورک‌شده آن) شناسایی شده‌اند.

### به‌عنوان راهنمای دقیق معماری امنیتی

یکی از رایج‌ترین کاربردهایASVS، استفاده از آن به‌عنوان مرجعی برای معماران امنیتی است. منابع محدودی برای نحوه طراحی معماری ایمن برای برنامه‌های مدرن وجود دارد ASVS می‌تواند خلأ موجود را با ارائه کنترل‌های مناسب برای چالش‌های رایج، مانند الگوهای حفاظت از داده‌ها یا استراتژی‌های اعتبارسنجی ورودی، پر کند. الزامات مربوط به معماری و مستندسازی در این زمینه به‌ویژه مفید خواهند بود.

### به‌عنوان مرجع تخصصی برای برنامه‌نویسی امن

ASVS می‌تواند به‌عنوان مبنایی برای تهیه مرجع برنامه‌نویسی امن در طول توسعه نرم‌افزار مورد استفاده قرار گیرد و به توسعه‌دهندگان کمک کند تا در حین ساخت نرم‌افزار، امنیت را به‌طور مستمر مدنظر داشته باشند. اگرچه ASVS می‌تواند پایه‌ی این مرجع باشد، اما توصیه می‌شود سازمان‌ها راهنمای اختصاصی خود را تهیه کنند—راهنمایی که شفاف، یکپارچه، و ترجیحاً با مشارکت مهندسان امنیت یا معماران امنیتی تدوین شده باشد.به‌عنوان مکمل این راهنما، به سازمان‌ها تاکید می‌شود تا در صورت امکان، سازوکارها و کتابخانه‌های امنیتی تأییدشده‌ای تهیه کنند که در راهنما معرفی شده و توسعه‌دهندگان در پروژه‌های خود از آن‌ها استفاده نمایند.

### به‌عنوان راهنمای آزمون‌های واحد و یکپارچه‌سازی خودکار

ASVS به‌گونه‌ای طراحی شده که بسیار قابل آزمون باشد. برخی از الزامات ماهیتی فنی دارند، در حالی‌که برخی دیگر (مانند الزامات معماری یا مستندسازی) نیاز به بررسی مستندات یا بازبینی معماری دارند. با طراحی آزمون‌های واحد و یکپارچه‌سازی که آسیب‌پذیری‌ها و سوءاستفاده‌های خاص مرتبط با الزامات قابل‌تأیید را بررسی و fuzz می‌کنند، می‌توان اطمینان یافت که این کنترل‌ها در هر نسخه از برنامه  (build) به‌درستی عمل می‌کنند. برای نمونه، می‌توان تست‌های اضافی‌ای به مجموعه تست‌ها برای یک کنترلر ورود (login controller) افزود که پارامتر نام کاربری (username) را از نظر مواردی مثل نام‌های کاربری پیش‌فرض رایج، تشخیص وجود حساب (account enumeration)، حملات brute force، تزریق LDAP و SQL، و XSS بررسی کنند. به‌صورت مشابه، تست پارامتر رمز عبور (password) نیز باید شامل بررسی رمزهای رایج، طول رمز عبور، تزریق null byte، حذف پارامتر، XSS، و موارد دیگر باشد.

### برای آموزش توسعه امن

ASVS  می‌تواند برای تعریف ویژگی‌های نرم‌افزار ایمن نیز مورد استفاده قرار گیرد. بسیاری از دوره‌های "برنامه‌نویسی امن" در واقع صرفاً دوره‌های هک اخلاقی هستند که نکاتی جزئی در مورد کدنویسی امن به آن‌ها اضافه شده است. و این لزوماً به بهبود مهارت توسعه‌دهندگان در نوشتن کد امن کمک نمی‌کند.در عوض، دوره‌های آموزش توسعه امن می‌توانند با محوریت ASVS و تمرکز قوی بر سازوکارهای مثبت و کاربردی آن طراحی شوند، نه صرفاً تمرکز بر فهرست Top 10 آسیب‌پذیری‌ها یا کارهایی که نباید انجام داد. ساختار ASVS همچنین یک چارچوب منطقی برای مرور گام‌به‌گام موضوعات مختلف مرتبط با ایمن‌سازی برنامه فراهم می‌کند.

### به‌عنوان چارچوبی برای راهنمایی در خرید نرم‌افزار امن

ASVS یک چارچوب عالی برای کمک به خرید نرم‌افزار امن یا خدمات توسعه اختصاصی امن است. خریدار می‌تواند به‌سادگی مشخص کند که نرم‌افزاری که قصد تهیه آن را دارد، باید مطابق با سطح X از ASVS توسعه یافته باشد و از فروشنده بخواهد اثبات کند که نرم‌افزار با آن سطح از استاندارد ASVS منطبق است.

## کاربرد عملی ASVS

تهدیدهای مختلف، انگیزه‌های متفاوتی دارند. برخی صنایع دارای دارایی‌های اطلاعاتی و فناوری منحصربه‌فرد، و همچنین الزامات انطباق قانونی خاصِ حوزه‌ی خود هستند.

به سازمان‌ها تاکید می‌شود که با توجه به ماهیت کسب‌وکار خود، ویژگی‌های خاص ریسک‌های خود را عمیقاً بررسی کنند و بر اساس این تحلیل، سطح مناسب ASVS را که با نیازهای کسب‌وکارشان مطابقت دارد، تعیین نمایند.
</div>
