# ارزیابی و صدور گواهی

## دیدگاه OWASP در مورد گواهی‌نامه‌ها و نشان‌های اعتماد  ASVS

OWASP  به‌عنوان یک سازمان غیرانتفاعی و بی‌طرف از نظر تجاری، هیچ فروشنده، ارزیاب یا نرم‌افزاری را گواهی نمی‌کند. هرگونه ادعا مبنی بر گواهی‌بودن ASVS، ارائه نشان اعتماد یا تضمین انطباق با ASVS توسط اشخاص ثالث، به‌هیچ‌وجه تأیید رسمی OWASP نیست. از این‌رو، سازمان‌ها باید نسبت به چنین ادعاهایی با احتیاط عمل کنند.

البته سازمان‌ها می‌توانند خدمات تضمین امنیت ارائه دهند، مشروط بر آن‌که ادعای دریافت گواهی رسمی از سوی OWASP نداشته باشند.

## نحوه تأیید انطباق با ASVS

ASVS  به‌طور عامدانه جزئیات چگونگی ارزیابی انطباق در سطحی مانند یک راهنمای تست را تجویز نمی‌کند، اما تأکید بر برخی نکات کلیدی اهمیت دارد.

### گزارش‌گیری ارزیابی

گزارش‌های سنتی تست نفوذ تنها به ارائه "موارد استثناء" می‌پردازند و صرفاً شکست‌ها را فهرست می‌کنند. اما گزارش گواهی‌نامه ASVS باید شامل موارد دامنه ارزیابی(Scope)، خلاصه‌ای از تمام الزامات بررسی‌شده، الزامات دارای استثناء یا عدم انطباق و راهنمایی برای رفع مشکلات شناسایی‌شده. برخی الزامات ممکن است به‌دلایل فنی یا عملکردی، قابل اعمال نباشند (مثلاً مدیریت نشست در APIهای بدون وضعیت) که در این صورت، باید در گزارش ذکر شود.

### دامنه ارزیابی

سازمانی که یک نرم‌افزار را توسعه می‌دهد، معمولاً همه الزامات ASVS را پیاده‌سازی نمی‌کند، زیرا برخی الزامات ممکن است برای آن نرم‌افزار خاص نامربوط یا کم‌اهمیت باشند. بنابراین، ارزیاب باید دامنه بررسی را به‌روشنی مشخص کند؛ از جمله اینکه سازمان در پی دستیابی به کدام سطح (Level) است و کدام الزامات را شامل کرده است. این شفاف‌سازی باید بر اساس آن‌چه در گزارش گنجانده شده انجام گیرد، نه آن‌چه حذف شده است. همچنین ارزیاب باید نظر خود را در مورد دلایل مستند حذف یا پیاده‌سازی‌نشدن الزامات خاص ارائه دهد.

این موضوع به مصرف‌کننده گزارش کمک می‌کند تا زمینه ارزیابی را بهتر درک کرده و در مورد میزان اعتماد به نرم‌افزار، تصمیم آگاهانه‌تری بگیرد. 

سازمان‌هایی که گواهی صادر می‌کنند می‌توانند روش‌های مختلفی برای آزمون انتخاب کنند، اما باید این روش‌ها را در گزارش خود به‌طور شفاف ذکر کنند و بهتر است این روش‌ها قابل تکرار باشند. بسته به نوع نرم‌افزار و نیازهای آن، ممکن است برای بررسی مواردی مانند اعتبارسنجی ورودی، از روش‌هایی مثل تست نفوذ دستی یا تحلیل کد منبع استفاده شود.

### روش‌های ارزیابی

تکنیک‌های مختلفی برای تأیید الزامات خاص ASVS ممکن است مورد نیاز باشند. علاوه بر تست نفوذ (با استفاده از اعتبارنامه‌های معتبر برای پوشش کامل برنامه)، تأیید الزامات ASVS ممکن است به دسترسی به مستندات، کد منبع، پیکربندی، و افراد درگیر در فرآیند توسعه نیاز داشته باشد؛ به‌ویژه برای تأیید الزامات سطح ۲ (L2) و سطح ۳ (L3) ارائه شواهد مستند و قوی از یافته‌ها با مستندسازی دقیق، از جمله اوراق کاری، تصاویر صفحه (اسکرین‌شات)، اسکریپت‌ها و لاگ‌های تست، یک رویه استاندارد محسوب می‌شود. اجرای صرف یک ابزار خودکار بدون انجام تست‌های دقیق، برای دریافت گواهینامه کافی نیست؛ چرا که هر الزام باید به‌طور قابل تأیید بررسی و آزموده شود. 

استفاده از ابزارهای خودکار برای تأیید الزامات ASVS همواره موضوعی مورد توجه بوده است. بنابراین، مهم است که نکاتی در مورد تست خودکار و تست جعبه سیاه (black box testing) روشن و شفاف بیان شوند.

#### نقش ابزارهای خودکار امنیتی

زمانی که ابزارهای خودکار تست امنیتی مانند DAST (تست امنیتی پویا) و SAST (تست امنیتی ایستا) به‌درستی در خط ساخت  (build pipeline)  پیاده‌سازی شوند، ممکن است بتوانند برخی از مشکلات امنیتی را شناسایی کنند که اصولاً نباید وجود داشته باشند. با این حال، اگر این ابزارها به‌دقت پیکربندی و تنظیم نشوند، پوشش لازم را فراهم نخواهند کرد و حجم زیاد هشدارهای نادرست (noise) باعث می‌شود مشکلات امنیتی واقعی قابل شناسایی و رفع نباشند.

در حالی که این ابزارها ممکن است برخی از نیازمندی‌های فنی ساده‌تر مانند کدگذاری خروجی یا پاک‌سازی (sanitization) را پوشش دهند، نکته بسیار مهم این است که نمی‌توانند بسیاری از الزامات پیچیده‌تر ASVS (استاندارد تأیید امنیت نرم‌افزار) را، به‌ویژه آن‌هایی که به منطق تجاری یا کنترل دسترسی مربوط می‌شوند، به‌طور کامل بررسی کنند.

برای نیازمندی‌هایی که ساده نیستند، همچنان می‌توان از خودکارسازی استفاده کرد، اما باید بررسی‌های خاص برای هر نرم‌افزار نوشته شود تا این الزامات پوشش داده شوند. این بررسی‌ها می‌توانند شبیه به تست‌های واحد (unit test) یا تست‌های یکپارچه‌سازی  (integration test) باشند که ممکن است قبلاً در سازمان وجود داشته باشند. بنابراین ممکن است بتوان از زیرساخت فعلی تست خودکار برای نوشتن تست‌های مخصوص ASVS استفاده کرد. اگرچه انجام این کار در کوتاه‌مدت نیاز به سرمایه‌گذاری دارد، اما مزایای بلندمدت آن در امکان بررسی مستمر الزامات امنیتی ASVS بسیار قابل توجه خواهد بود.

به طور خلاصه قابل تست بودن از طریق خودکارسازی به این معنا نیست که می‌توان صرفاً یک ابزار آماده را اجرا کرد.

#### نقش تست نفوذ

در نسخه 4.0، سطح L1 برای انجام تست نفوذ «جعبه سیاه» (بدون دسترسی به مستندات یا کد) بهینه‌سازی شده بود، اما حتی در آن نسخه نیز تأکید شده بود که این روش نباید به‌عنوان فعالیت اصلی تضمین امنیتی تلقی شود و باید از آن پرهیز کرد.

تست‌ بدون دسترسی به اطلاعات تکمیلی، شیوه‌ای ناکارآمد و ضعیف برای ارزیابی امنیت است، چرا که فرصت بررسی کد منبع، شناسایی تهدیدها، کشف کنترل‌های ناقص و انجام تست جامع‌تر در زمان کمتر را از بین می‌برد.

به‌طور جدی توصیه می‌شود که از روش‌های ترکیبی (Hybrid) برای تست نفوذ استفاده شود، یعنی تست‌هایی که با دسترسی کامل به مستندات، کد و توسعه‌دهندگان انجام می‌شوند؛ زیرا چنین سطحی از دسترسی برای ارزیابی دقیق بسیاری از الزامات ASVS ضروری خواهد بود.
